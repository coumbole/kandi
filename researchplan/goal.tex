Työn tarkoituksena on suorittaa huolellinen katsaus tutkittavaan
ilmiöön. Koska tutkimuksen painopisteessä on nimenomaan
transformaatioiden haasteet ja menestystekijät, tutkimuskysymykset
muodostetaan niiden pohjalta:

\begin{enumerate}
	\item Mitä haasteita suurten organisaatioiden ketterien metodien
	käyttöönotossa on raportoitu?
	\item Mitä menestystekijöitä suurten organisaatioiden ketterien metodien
	käyttöönotossa on raportoitu?
\end{enumerate}


Koska tarkastelu on rajattu suuriin organisaatioihin, tutkittavien
organisaatioiden koko rajataan etukäteen vähintään 50 henkilöä
tai 6 erillistä työryhmää sisältäviin organisaatioihin. Tämä
rajaus perustuu nimenomaan Dikertin, Paasivaaran ja Lasseniuksen
aiempaan tutkimukseen (2016). Nämä organisaatiot voivat pitää sisällään
myös henkilöitä, jotka eivät varsinaisesti aktiivisesti osallistu
ohjelmistokehitykseen, kuten esimerkiksi ohjelmistoarkkitehtejä.
Lisäksi tarkasteluun valitaan nimenomaan sellaisia organisaatioita,
jotka eivät ole aikaisemmin käyttäneet ketteriä menetelmiä
sovelluskehityksessä. Näin tutkimus rajataan nimenomaan sellaisiin
organisaatioihin, joilla transformaatio on ollut vesiputousmallista
suuren mittakaavan ketteriin menetelmiin. Pois siis rajataan
pelkästään ketteriä menetelmiä suureen mittakaavaan skaalanneet
yritykset.

Toisekseen tutkimus kohdistetaan nimenomaan sovelluskehityksen
kontekstissa sovellettaviin ketteriin menetelmiin. Pois siis rajataan
muussa yhteydessä, esimerkiksi teollisessa tuotannossa sovellettavat
ketterät menetelmät.

Tutkimuksen tavoitteena on kahden asetetun kysymyksen avulla
luoda kaksi toisistaan riippumatonta näkökulmaa aiheeseen ja
tehdä havaintoja, joita voidaan hyödyntää tulevaisuudessa
sekä tutkimuksessa että käytännössä. Tutkimus suoritetaan
kirjallisena analyysinä käyttäen olemassa olevaa tutkimusaineistoa
lähteinä. Tutkimuksen tavoitteena on tuottaa käyttökelpoista tietoa
haasteellisena pidettävään suuren mittakaavan ketterän kehityksen
adoptoimiseen ja organisaation transformaatioon pois perinteisistä
vesiputousmalleista.
