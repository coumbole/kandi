## Tiivistelmä
#### Adopting agile software development in large organizations

Ketterät ohjelmistokehitysmetodit ovat kasvattaneet suosiotaan
tasaisesti niiden brandaamisen jälkeen vuodesta 2001 alkaen. Ne
on suunniteltu alun perin pienille, noin 10 hengen ryhmille, mutta
niiden edut ovat tehneet niistä houkuttelevan vaihtoehdon myös
suurille organisaatioille. Siirtymä perinteisestä vesiputousmallista
ohjelmistotuotantoprosessina ketteriin menetelmiin on merkittävä ja
haasteellinen. Monet suuret organisaatiot ovat viimeisen vuosikymmenen
aikana yrittäneet toteuttaa tätä niin kutsuttua ketterää
transformaatiota. Jotkut näistä ovat onnistuneet, mutta merkittävä
osa transformaatioista edelleen epäonnistuu. Luotettavasti toimivaa
suurille organisaatioille suunniteltua ketterää metodologiaa ei ole
onnistuttu kehittämään, vaikka aihetta on tutkittu paljon.

Tämän tutkimuksen tarkoituksena on selvittää, miksi suuret
organisaatiot aloittavat transformaatioita ja miten nämä
transformaatiot etenevät. Ensimmäisen tutkimuskysymyksen avulla
pyritään selvittämään transformaatioiden taustalla olevia
päätöksiä ja niihin johtaneita syitä. Tämän oletetaan paljastavan
vesiputous mallin ongelmia ja auttavan hahmottamaan, minkälaisia
parannuksia ketteriltä menetelmiltä odotetaan. Toinen kysymys tutkii
transformaatioiden etenemistä. Tämän avulla on tarkoitus selvittää,
minkälaiset tekijät johtavat onnistuneisiin transformaatioihin ja
mitkä valinnat transformaation aikana haittaavat siirtymää. Näin
luodaan pohjaa myöhemmälle tutkimukselle, joka mahdollistaa yleisesti
toimivan transformaatiomallin luomisen.

Tässä tutkimuksessa suurella orgnaisaatiolla tarkoitoitetaan
vähintään 50 henkeä tai 6 erillista tiimiä kattavaa
ohjelmistokehitysorganisaatiota. Tämä organisaatio voi
sisältää varsinaisten ohjelmistokehittäjien lisäksi myös
ohjelmistoarkkitehtejä ja projektipäälliköitä.

Tutkimusmenetelmäni oli systemaattinen kirjallisuuskatsaus. Suoritin
tutkimuksen alkuvaiheessa avainsanapohjaisia hakuja neljään eri
tietokantaan, minka seurauksena sain aineistokseni 1182 uniikkia
tutkimusta. Lähdin karsimaan näitä artikkeleita ensin tiivistelmien
perusteella ja sen jälkeen koko tekstien perusteella. Karsimisessa
oli olennaista, että tutkimus täyttää valitsemiskriteerit.
Kriteerit edellyttivät, että tutkimus käsittelee ketterää
ohjelmistokehitystä, organisaation laajuista transformaatiota,
organisaatio on riittävän suuri, ja että tutkimus on empiirinen
ja sisältää raportointia jostakin konkreettisesta toteutuneesta
transformaatiosta. Tiivistelmien perusteella suoritetusta karsimisesta
jäi jäljelle 43 artikkelia. Näistä karsin koko tekstien perusteella
ylimääräiset pois, jolloin jäljelle jäi 6 tutkimusta, jotka
sisälsivät kaikki valitsemiskriteerit.

Karsimisen jälkeen nämä kuusi nk. primäärilähdettä koodattiin
niiden sisältämien asiasanojen perusteella. Koodit liittyivät
transformaation syihin, itse transformaatioprosessiin, yritysten
käyttöönottamiin uusiin käytäntöihin ja investointeihin. Lisäksi
yksi muista hieman erillinen koodiperhe liittyi artikkelien kontekstiin,
eli esimerkiksi maantieteelliseen sijaintiin ja organisaation kokoon.
